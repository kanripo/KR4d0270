# -*- mode: mandoku-view; -*-
#+TITLE: 放翁詩選
#+DATE: 2015-08-25 00:02:00.752575
#+PROPERTY: ID KR4d0270
#+PROPERTY: BASEEDITION WYG    
#+PROPERTY: JUAN 後集卷三
<pb:KR4d0270_WYG_013-1a>¶
欽定四庫全書¶
　放翁詩選後集巻三¶
　　　　　　　　　　　　宋　羅椅　編¶
　　古詩¶
　　　明河篇¶
明河八月轉分明炯如素練西南傾年年嵗嵗見河漢¶
坊坊曲曲聞砧聲良人萬里事征行砧聲中有玉闗情¶
遥知鐡衣冷如水指㸃明河白髪生磧中草死駱駝鳴¶
<pb:KR4d0270_WYG_013-1b>¶
萬里却望長安城兒生總角爺未見歸心頓覺封侯輕¶
漢家昔日事兵革絶越窮荒何足惜只願無光太白低¶
還家為婦説征西¶
　　　對酒¶
羡門安期何在哉河流上泝崑崙開白雲不與隠居老¶
孤鶴自下遼天來春江風物政閒美緑浦潮平柂初起¶
暮吹長笛發巴陵曉掛髙帆渡湘水世間萬變更故新¶
㑹當太息摩銅人脱裘取酒藉芳草與子共醉壺中春¶
<pb:KR4d0270_WYG_013-2a>¶
　　　飲酒近村¶
放翁睡多少行立人扶往赴鄰里集痛飲山花挿&KR0066;紅¶
醉歸荆棘沾衣濕紗巾一幅何翩翩庭中㺯影不肯眠¶
莫欺此老今衰甚曽見髙皇狩越年¶
　　　黄山塔¶
風吹旗脚西南開掛帆槌鼓何快哉轉頭已失望夫石¶
黄山孤塔迎人來黄山勸汝一杯酒送徃迎來殊耐久¶
明年我作故鄉歸還對黄山一搔首¶
<pb:KR4d0270_WYG_013-2b>¶
　　　送三兄赴秦邸¶
兄年十七弟始生弟今白髪森千莖所期相就畢此世¶
一樽濁酒得共傾往年雖窮猶半菽兩年糠覈苦不足¶
書生志欲及天下貧賤不得收骨肉過悲復恐兄意傷¶
忍涕不覺涕已滂早朝霜露戒衣薄願書此語懽或忘¶
閉門病衰百無用日望兄歸有餘俸早從丞相乞湖州¶
莫待異時思少游¶
　　　吴娘曲¶
<pb:KR4d0270_WYG_013-3a>¶
鏡奩蚕出千黒蟻釵梁梅小䨇青豆吴娘十四未知愁¶
羅衣已覺傷春瘦閒尋女伴過西家鬭草歸來日未斜¶
睡睫濛濛嬌欲閉隔簾㣲雨壓楊花¶
　　　題少陵畫像¶
長安落葉紛可掃九陌北風吹馬倒杜公四十不成名¶
䄂裏空餘三賦草車聲馬聲喧客枕三百青銅市樓飲¶
杯殘臠冷正悲辛㐲内閗雞催賜錦¶
　　　荆州歌¶
<pb:KR4d0270_WYG_013-3b>¶
楚江鱗鱗緑如釀銜尾江邉繫朱舫東征打鼓掛髙㠶¶
西上湯豬聮百丈伏波古廟占好風武昌白帝在眼中¶
倚樓女兒笑迎客清歌未盡千觴空沙頭巷陌三千家¶
煙雨㝠㝠開橘花峽人住多楚人少土鐺争上茱茰茶¶
　　　東吴女兒曲¶
東吴女兒語如鸎十三不肯學吹笙鏡奩初喜稚蚕出¶
牕眼已看雙繭成庭空日暖花自舞簾巻巢乾燕新乳¶
阿弟貪書下學遲獨揀詩章敎鸚鵡¶
<pb:KR4d0270_WYG_013-4a>¶
　　　芳草曲¶
蜀山深處遮孤驛缺甃傾垣芳草碧家在江南妻子病¶
離鄉半嵗無消息長安城門西去路細靄斜陽芳草暮¶
尊前一曲渭城歌馬蹄萬里交河戍人生誤計覔封侯¶
芳草愁人春復秋只願東行至滄海路窮草斷始無愁¶
　　　古别離¶
孤城窮巷愁寂寂美人停梭夜歎息空園露濕荆棘枝¶
荒蹊月照狐狸迹憶君去時兒在腹走如黄犢爺未識¶
<pb:KR4d0270_WYG_013-4b>¶
紫姑吉語元無凴况憑瓦兆占歸日嫁來不省出門前¶
夢魂何由識酒泉粉綿磨鏡不忍照女子盛時無十年¶
　　　夜聞松聲有感¶
清晨放船落星石大風吹㠶如箭激回頭已失廬山雲¶
却上吴城㸔落日夜深龍歸擘祠門入木數寸留爪㾗¶
明朝就視心尚慄腥風巻地雷霆奔歸船買酒特自慰¶
性命平生驚屡試固知神怒有定時波紋蹙作魚鱗細¶
如今衰病卧林坰霜覆茅簷月滿庭松聲驚破三更夢¶
<pb:KR4d0270_WYG_013-5a>¶
猶作當時風浪聴¶
　　　滄灘¶
百夫正讙助鳴艣舟中對靣不得語須㬰人散寂無譁¶
惟聞百丈轉兩車嘔嘔啞啞車轉急舟人已在沙際立¶
霧歛蘆村落照紅雨餘漁舍炊烟濕故鄉回首已千山¶
上峽初經第一灘少年亦慕宦游樂投老方知行路¶
難¶
　　　瞿塘歌¶
<pb:KR4d0270_WYG_013-5b>¶
四月欲盡五月來峽中水漲何雄哉浪花髙飛暑路雪¶
灘石怒轉晴天雷千艘萬舸不敢過篙師柂工心膽破¶
人人隂拱待勢衰誰敢輕行犯竒禍一朝時去不自由¶
山腹空有沙㾗留君不見陸子嵗暮來䕫州瞿塘峽¶
水平如油¶
　　　蹋磧¶
鬼門闗外逢人日蹋磧千家萬家出竹枝慘戚雲不動¶
劔氣聮翩日初夕行人十有八九癭見慣何曽羞顧影¶
<pb:KR4d0270_WYG_013-6a>¶
江邉沽酒沙上卧峽口月出風吹醒人生未死信難知¶
憔悴䕫州生鬢絲何日畫船揺桂檝西湖却賦探春詩¶
　　　風雨中望峽口諸山竒甚¶
白鹽赤甲天下雄抜地突兀摩蒼穹凜然猛士撫長劔¶
空有豪氣無雍容不令氣象久停滀常恨天地無全功¶
今朝忽悟始嘆息妙處元在煙雨中太隂殺氣横慘淡¶
元化變態含空濛正如竒材遇事見平日乃與常人同¶
安得朱樓髙百尺看此疾雨吹横風¶
<pb:KR4d0270_WYG_013-6b>¶
　　　岳池農家¶
春深農家耕未足原頭叱叱兩黄犢泥融無塊水初渾¶
雨細有痕秧正綠緑秧分時風日美時平未有差科起¶
買花西舍喜成婚持酒東鄰賀生子誰言農家不入時¶
小姑畫得城中眉一雙素手無人識空村相喚㸔繰絲¶
農家農家樂復樂不比市朝争奪惡宦游所得能㡬何¶
我已三年廢東作¶
　　　驛路海棠已過有感¶
<pb:KR4d0270_WYG_013-7a>¶
淒凉古驛官道傍朱門沉沉春日長暄妍光景老海棠¶
顛風吹花滿空廊物生憔悴固其常惜哉無與持一觴¶
遊蜂戲蝶空自忙豈知美人在西廂我雖已老猶能狂¶
竚立與爾悲容光盛時不遇誠可傷零落逢之更斷腸¶
　　　夜登江樓¶
平生胷中無滯留曠然獨與造物游天風駕我周㝢縣¶
夜半忽過江邉樓樓前茫茫天地闊萬頃月浸空江秋¶
雲堦無塵鸞鶴舞玉笛裂石魚龍愁肺肝澄徹納灝氣¶
<pb:KR4d0270_WYG_013-7b>¶
毛髪慘慄臨寒流世間回首真一夢誰能更念酬恩讎¶
　　　東山¶
今日之集何佳哉入闗劇飲始此回登山正可小天下¶
跨海何用尋蓬萊青天肯為陸子見妍日似趣梅花開¶
有酒如醅綠可愛一醉真欲空千罍酡酥鵝黄出隴右¶
熊肪玉白黔南來眼花耳熱不知夜但見銀燭髙花摧¶
京華故人死大半歡極往徃潜生哀聊將豪縱壓幽患¶
皷吹動地聲如雷¶
<pb:KR4d0270_WYG_013-8a>¶
　¶
　¶
　¶
　¶
　¶
　¶
　¶
　¶
<pb:KR4d0270_WYG_013-8b>¶
　¶
　¶
　¶
　¶
　¶
　¶
　¶
　放翁詩選後集巻三¶
